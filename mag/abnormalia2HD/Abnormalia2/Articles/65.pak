TITLE:TERRA 3227 by DDT/HBT
PALETTE:0223 0bba 0cd8 099d
BRUSH:05

3                                   TERRA 3227

2                           by DDT of HALF BRAINS TEAM


Ornas era felice.

La  vita  era  bellissima,  stupenda  e  lui era proprio un uomo fortunato, si',
fortunatissimo;  con  sua  moglie  Denia,  bellissima  e  dolce,  andava  sempre
d'accordo;  i  figli  si  erano  sistemati bene, laureati col massimo dei voti e
nulla  di  brutto  era  mai accaduto ad alcun membro della sua famiglia, mai una
malattia, mai un incidente:  tutto filava liscio.
Ed  ora,  a 50 anni poteva godersi finalmente la vita, essendo arrivato all'eta'
di  esonero  dal  lavoro.   Non  che il suo lavoro fosse stato duro, tutt'altro,
ricordava  il  suo  laboratorio di ricerca nutrimenti con orgoglio e poteva dire
che  aveva avuto grandi soddisfazioni:  "Sono uno dei pochi !" soleva dirsi ogni
tanto, quando era particolarmente contento.  E considerando che era uno degli 80
miliardi di uomini sulla terra, era tutto dire !
Dolcissima  la  brezza  marina  sul  suo viso, sembrava lo facesse ringiovanire,
mentre  i  gabbiani  stridevano  sotto il sole, a pochi metri dal suo motoscafo.
Non  aveva  voluto  portare  neanche  Denia  perche' voleva godersi da solo, sua
abitudine da molti anni, il primo giorno del mese di Giugno.
Ma  la  cosa  che  piu' gli piaceva era il frastagliato rumore delle onde che si
frangevano  docili  in schiuma sotto lo scafo blu accompagnate dal regolare tono
dell'idrogetto.
Dove  erano  finiti i fiumi gorgoglianti di gente che inondano ogni angolo delle
metropoli ?
Nessuno.   Nessuno  si  vedeva  sulla lontana spiaggia:  solo verdi piante mosse
dalla  brezza.   A  volte  immaginava che ad un tratto, dalle piante, sbucassero
fuori   migliaia  di  persone  portate  dai  fiumi  incontinenti  delle  citta',
straripando, annegando in mare.
Invece no.  C'era ancora un po' di posto nei loro formicai di cemento e acciaio.
Le  tre  del pomeriggio, la sua ora preferita:  il sole alla sua destra brillava
in compagnia di rare nuvolette, macchiette candide spruzzate qua e la' nel cielo
pulito;  ogni  tanto,  come  quando  era bambino, fissava lo sguardo sulla palla
gialla  ma  il  sole  non si fa guardare.  Il sole e' Dio !  E continuava a dare
luce,  colore  e  vita  ad  ogni  minima  cosa che Ornas vedeva.  Adesso anche i
delfini  saltavano  fuori  dall'acqua  per  carpire  attimi  di  quella giornata
meravigliosa.  E sembrava ridessero !

Ad un tratto l'oscurita'.  Ornas non vedeva piu' niente; buio completo e neppure
poteva piu' udire nulla.
Ma non se ne accorse, certo, era morto.
Morto  tranquillamente, senza soffrire assolutamente.  Un nuovo bimbo era nato e
adesso  toccava  a  lui prendere il posto di Ornas che era il piu' vecchio della
sua comunita'.

Due  robot Supervisori raggiunsero il suo corpo sdraiato comodamente sul lettino
a  lui  associato,  staccarono tutti i cavi sensoriali dal cervello e dai nervi,
estrassero  il nutritore dal suo braccio; poi con dolcezza portarono il cadavere
al  bruciatore,  tornarono  al  lettino  e  vi  accomodarono  il  nuovo nato che
strillava,  ovviamente,  come  qualsiasi  bambino terrestre appena nato.  Quando
richiusero la sua cella Ornas non strillava piu'.

Ornas era felice.

                                               Dedicato a Mr.Madness.
