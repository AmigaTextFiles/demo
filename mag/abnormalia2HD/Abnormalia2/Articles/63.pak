TITLE:LA RIMESSA by TATLIN
PALETTE:0223 0bba 0cd8 099d
BRUSH:05

3                                   LA RIMESSA

  2                                 by Tatlin


Ho  visto per l'ultima volta le spalle di mio padre in una sera di dicembre.  E'
stata  quella  volta  li'  che mi sono accorto di quanto fossero belle, larghe e
forti  come  le  hanno  certe volte i ragazzi sulla spiaggia, un attimo prima di
tuffarsi, e notai quanto spazio prendessero nei vani delle porte e nella vita di
noi tutti quanti.

Mio  padre non ha mai amato uscire di casa la sera, non ha neanche mai bazzicato
le  combriccole  lavorative per cene e cenette qua e la', dicendo sempre a tutti
di no.
Ha  avuto,  all'opposto,  una sorta di vocazione preistorica a starsene a cuccia
appena buio; un poco cercando riparo, un poco per fare il guardiano e vegliare.
Veramente  non  ricordo  bene  come  fu  che comincio' ad andarsene frettoloso e
avvolto dal segreto quasi ad ogni dopocena.  Le scuse cambiavano alle domande di
mia  madre  e  una  volta  era  la macchina da spostare, una volta la rimessa da
mettere  in  ordine,  un'altra  ancora  la  ricerca di un arnese in giardino che
doveva prestare, domani, a un amico.
In  principio non ci facemmo caso perche' queste uscite erano cosi' rari episodi
che  non  riuscivano  a  legarsi  l'un  l'altro  e  mettere insieme la forma del
sospetto.
Furono  invece  l'inclemenza del tempo e la neve straordinariamente abbondante a
far prendere corpo in noi alla preoccupazione.
Per quanto l'aria di dicembre fosse gelida e come abitata dalle spine, mio padre
senza timore si avventurava fuori ad ogni ora.
Io  e mia madre restavamo a pulire i vetri della cucina e a spiare fuori, mentre
mio fratello che le stava tra le braccia teneva gia' gli occhi chiusi nel sonno.
Da  li'  vedevamo  chiaramente  che nessuno era entrato dal cancello ne' che mio
padre  ne  usciva.   Lo  scoprivamo invece voltare a sinistra verso la rimessa e
sparire dietro la fila dei meli.
A  mia  madre  bastava.   Il fatto che suo marito fosse inequivocabilmente solo,
ancora nel territorio della casa, era per lei come una consolazione, un parziale
risarcimento  a quel sospetto di essere tradita che pure le aveva attraversato i
pensieri.
Non  era  cosi'  per  me.   Ho  pensato  piu'  volte  alle sere che avrei voluto
seguirlo,  andare  a  spiare  perche', tutto ad un tratto, mio padre sentisse il
bisogno di andarsene via da noi.
La  rimessa,  da  sempre,  e' dove le macerie acquistano solidita' e resistenza.
La'  dentro  ho spiato mio padre.  L'ho guardato stando chiuso nel mio cappotto,
nel gelo di un dicembre inclemente e sfrontato.
Li  ho  visti  tutti e due, lui e quel suo amico, guardando dal finestrino nella
rimessa.   Mio  padre  senza  camicia,  seduto,  lo  vedevo di spalle.  L'altro,
invece,  non  si  era  tolto nemmeno la giacca.  Gli vedevo la nuca spuntare dal
bavero  e  i  capelli bianchissimi tirati all'indietro.  Ma non era un vecchio e
questo mi sorprese.  Era uno della mia stessa eta', piu' o meno vent'anni.
Cosi', ho poggiato l'orecchio sul vetro e ho sentito la voce paterna.
Lui gli chiedeva:  "Anche i miei figli, anche loro sai...  Credo di avergli dato
quello che avevo, ma un po' di allegria loro non me l'hanno mai data...  Se sono
felici  lo sono sempre da soli.  Del resto, lo vedi anche tu, adesso ho i gerani
tutti  bruciati  dal  gelo.   Ma  hanno  stentato  sin dal principio quest'anno.
Eppure  gli  ho messo tutto:  la terra, la torba, il pietrisco.  L'acqua neanche
gli e' mai mancata...  Che dici, che cosa sara'?"
Parlava di noi con quel tipo in un modo che mi fece dispetto.
Ma  il  ragazzo  non  seppe  che  dire.   Ed io ero contento che non gli sapesse
rispondere.   In  quel  silenzio  mio  padre e' rimasto sospeso nel suo gesto di
domanda, gli occhi puntati sul volto del tipo, la bocca un po' aperta, la cenere
sui pantaloni.
Ed  e'  stato  allora,  proprio allora che mio padre ha levato la mano di tasca,
l'ha  allungata sulla sua spalla e ha tirato giu'.  Quello ha cacciato fuori una
lingua  rosa  come  ce  l'hanno  i  gatti  e se l'e' passata piu' volte sull'ala
tenuta,  fino a quel punto, coperta sotto la giacca.  Non era molto lunga.  E il
colore tra il bianco e il beige, come la mollica del pane.
Gli e' bastata un'ala fatta di pane per venire fin qui.
Per  un  poco  sono  rimasti  a  guardarsi  senza espressione.  Poi mio padre ha
cominciato,  lentamente.  Ne prendeva dei piccoli pezzi con due dita, li portava
alla bocca e ingoiava.
Non  so  quante  volte  si  e'  ripetuta la scena e non so quante altre volte in
precedenza abbia trascorso le sere a piluccare l'angelo, a sabotargli le ali.

Dopo si e' alzato.  E mio padre ha fatto in fretta a seguirlo come per cortesia,
quasi come in un atto di galanteria.
Se ne stavano andando.
Allora  avrei  voluto  dirgli:   "Papa',  senza che te ne vai con quello, non ti
credo.   E' uno scherzo che avete preparato insieme per far ridere me che invece
adesso  ho  solo un dolore, vedi, un dolore forte e vuoto che puo' far male come
solo un dente tutto scavato puo' farlo."
Ma  l'angelo  gli  ha  poggiato una mano sul braccio e lo ha fatto voltare.  Mio
padre non ha saputo dirgli di no, gli ha ubbidito con gli occhi per terra.
E  dopo,  l'angelo,  incerto  nella sua lingua celeste, gli ha detto sottovoce:
"Vedresti, vedresti che ti ci troverai bene."
