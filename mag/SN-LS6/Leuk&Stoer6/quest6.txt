                           THE QUEST FOR SPOOR 6



De NS begint het al aardig te leren. De doelen die ze zich tegenwoordig
stellen zijn best reeel en haalbaar. Zo kon men aan het eind van vorig jaar
op elk station billboards zien hangen met een kerstwens van de NS en de
regel: "1996. We gaan ervoor.". En het is ze gelukt!!
1996 zit er al voor een kwart op en in tegenstelling tot Fokker is de NS
nog steeds de NS. Ook op het gebied van de communicatie hebben ze een hoop
geleerd. Omroepberichten in de trein als de volgende hoor je nog maar
zelden: "Over enkele ogenblikken naderen wij station Utrecht Centraal."
Je vraagt je af welke richting de trein voor dat bericht op ging. Toch zijn
er nog een paar puntjes waaraan gewerkt moet worden. Zo heeft Utrecht CS er
sinds een tijdje een paar sporen bij en gaat het aantal sporen richting de
20, 20 sporen. Dat is best een hoop, maar volgens mij smokkelen ze een
beetje. Wanneer je namelijk over het station loopt zie je overal pijlen die
naar spoor 6 moeten leiden. Ik heb eens goed rond gekeken, maar spoor 6
bestaat helemaal niet. Er is een spoor 5 en een spoor 7 en daartussen zit
helemaal niets...
Weet men dit bij de NS, is er ooit een telfout gemaakt maar laat men het nu
gewoon zo of is NS voorbereidingen aan het treffen voor: Spoor 6, het
Perron van de Toekomst. Een Perron met vloerverwarming en totale anti-tocht
inrichting. Een Perron met voor elke wachtende reiziger een comfortabele
leunstoel, omdat de intercity weer 'tot nu een onbekende' vertraging heeft,
ze kunnen niet alles perfect doen. Een Perron waar je de trein al van
heeeeeel ver aan ziet komen, zodat men niet meer een voor een naar het
randje hoeft te lopen om voor zichzelf bevestigt te zien dat de trein er
inderdaad nog niet aankomt. Een Perron waarop je precies kunt zien waar de
trein stopt, zodat je niet de kans loopt om te ver het perron op te lopen.
Kortom een klantvriendelijk Perron dat 'al' klaar zal zijn in 2010. Als de
NS dat maar haalt.

SANDEX.
