<font size = 2>
Denne digt-serie handler om menneskets evindelige kamp mod plakater. Malermester Jørgsen kommer i sin forvirring til at prikke hul på en ballon indpakket i folie under restaureringen af en meget antik gammel vase. Herefter følger vi konsekvenserne af dette, bl.a bliver han kørt over, viklet ind i bagepapir, umyndiggjort og meget andet. Således er de fire digte en slags prolog over hans liv, hvor man i første  digt følger hans tilværelse gennem barndommen. Her hører man bl.a om dengang, han blev opereret for mellemørebetændelse, og ved en fejltagelse fik sprøjtet diesel ind istedet for blod. I andet digt er han blevet 18, og træder ind i en identitetskrise, da hans elskede kat dør efter mange års tro tjeneste. Selv køber han et par sandaler, som han forærer til sin lillesøster, der dog bytter dem videre til en skovl hos en gammel mand. I tredje udgave er han blevet en respekteret familiefar fra det mondæne Gentofte, med villa, hund og kat. På trods af dette er han ikke rigtig lykkelig, og prøver gentagende gange at drukne sig i en flod af narkotiske midler, men må dog tilsidst erkende, at han ikke er blevet andet end en mariehønse- avler; som sin nu tidligere afdøde far. I det sidste afsnit er han blevet gammel, og er kommet på plejehjem. Her lever han livet lænket til en barberstol, og dør et kort øjeblik, da en af sygeplejerskerne banker en lighter ned i hans pande.
